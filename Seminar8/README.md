# Метод на най-малките квадрати - част 1

## Задача 1

Да се намери линейна функция, която приближава по метода на най-малките квадрати данните от таблицата:

| x | 0 | 1 | 2 | 3 | 4 |
|---|---|---|---|---|---|
| y | 0 | 1 | 1 | 2 | 2 |

## Задача 2

Във файла `CO2_data.csv` се съдържат данни за нивата на въглеродния диоксид в атмосферата (в млрд. тонове) за периода 1940-2022г. Да се зареди файла и да се визуализират данните. По метода на най-малките квадрати да се построи линейна функция, която приближава данните.

**Източник**: https://www.statista.com/statistics/276629/global-co2-emissions/

## Задача 3

Известно е, че връзката между скоростта на вятъра и генерираното количество електроенергия от една вятърна турбина може да се опише чрез кубична функция. Във файла `wind_turbine_data_sample.csv` се съдържат измервания за количеството произведена електроенергия (kW) от конкретен вятърен генератор в зависимост от скоростта на вятъра (m/s). Да се зареди файла и да се визуализират данните. По метода на най-малките квадрати да се построи полином от трета степен, който приближава данните.

**Източник**: https://www.kaggle.com/datasets/berkerisen/wind-turbine-scada-dataset/

## Задача 4

Във файла `amazon_sales_net_revenue.csv` се съдържат данни за годишния приход на Amazon в млрд. щатски долари за периода 2004-2021г. Да се зареди файла и да се визуализират данните. По метода на най-малките квадрати, да се построи функция от вида $f(x) = a e^{bx}$, която моделира данните.

**Източник**: https://www.statista.com/statistics/266282/annual-net-revenue-of-amazoncom/

## Допълнителна задача 5

Моделите на популационната динамика са важен инструмент в изучаването на редица процеси в биологията, медицината, инженерството и др. 
Един много важен математически модел в областта е т. нар. модел на Monod, който описва растежа на дадена популация микроорганизми чрез следното експериментално установено уравнение:

$$ k = k_{\text{max}} \frac{S}{K + S} $$

където:
- $k$ се нарича специфична скорост на растеж;
- $k_{\text{max}}$ e максималната възможна скорост на растеж за дадения микроорганизъм;
- $S$ e концентрацията на т.нар. лимитиращ субстрат (концентрация на хранителните вещества, намиращи се в реактора, в който се отглежда съответната култура);
- $K$ - константа на насищане - това е стойността на $S$, при която $k/k_{\text{max}} = 0.5$.

Стойностите на параметрите $k_{\text{max}}$ и $K$ са специфични за отделните видове микроорганизми и зависят от средата, в която те се отглеждат.

В таблицата по-долу са дадени измервания за $k$ и $S$ за популация от Saccharomyces cerevisiae - мая, която се използва в процеса на ферментация при производството на бира:

| S (mg/L) | 7 | 9 | 15 | 25 | 40 | 75 | 100 | 150 |
|----------|---|---|----|----|----|----|-----|-----|
| k (1/t) | 0.29 | 0.37 | 0.48 | 0.65 | 0.80 | 0.97 | 0.99 | 1.07 |

Като се използват данните от таблицата, да се намерят стойности на параметрите $k_{\text{max}}$ и $K$ по метода на най-малките квадрати, като за целта предварително се направи подходяща линеаризация на уравнението (да се направи подходящо преобразование, така че неизвестните параметри да участват линейно във връзката).
